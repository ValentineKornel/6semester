De ‘lichtoverlastinspecteur’ krijgt steeds meer meldingen binnen: ‘Soms is het net Las Vegas’
Overlast In de regio Rotterdam groeit het aantal meldingen van lichtoverlast. Inspecteurs van 
de omgevingsdienst gaan ’s avonds op pad om fel lamplicht te meten.
Het gebeurt terwijl iedereen even niet oplet: de lichten van het voetbalveld gaan uit. 
Als Jacco Knops, inspecteur lichtoverlast, weer het balkon opstapt, tuurt hij in de verte. 
Daarnet brandden enkele honderden meters verderop nog felle lichtmasten. Nu niet meer.
Knops, peinzend: „Ja… dat heb je soms.”
Hij is deze avond op bezoek bij een bewoner van Capelle aan den IJssel. 
Die heeft last van de felle lampen op een voetbalveld, een paar honderd meter van zijn woning. 
Met collega Jaco van der Zwaal, ook van omgevingsdienst DCMR, komt hij lichtmetingen uitvoeren. 
Zijn de lampen te fel? Wil je dat weten, dan moeten die dus wel aan staan.
In de regio Rotterdam groeit het aantal meldingen van lichtoverlast. Bij omgevingsdienst DCMR zagen ze die 
toenemen van 22 in 2020 tot 119 in 2024. In andere regio’s speelt het eveneens; ook de omgevingsdienst 
Midden- en West-Brabant zegt een toenemend aantal klachten binnen te krijgen over lichtoverlast. 
Vaak gaat het om reclame, soms om sportvelden.
Daardoor zijn de lichtinspecteurs vaker op pad dan vroeger. Zij kijken of de ‘lichtbronnen’ te fel zijn, 
en maken daarvoor gebruik van normen van de Nederlandse Stichting voor Verlichtingskunde (NSVV). 
Die zijn opgesteld omdat licht niet neutraal is: het kan bij mensen slaapproblemen veroorzaken, 
en heeft ook een sterk effect op dieren als vogels. Licht kan hen aantrekken, desoriënteren, of hun slaapritme 
verstoren, soms zelfs met de dood tot gevolg.
Bij DCMR vermoeden ze dat het groeiende aantal meldingen te maken heeft met de opkomst van goedkope led-verlichting. 
Mensen zijn überhaupt al kritischer op inbreuken in hun leefomgeving dan vroeger, dat zien ze bij de dienst 
ook bij overlast van industrie. Led maakt nu bijvoorbeeld dat voetbalvelden feller verlicht zijn.
„En iedere ondernemer kan nu een led-scherm met bewegend beeld plaatsen”, vertelt Van der Zwaal, in een 
McDonald’s, voorafgaand aan een meting. Bij die keten drinkt hij met Knops tevoren vaak een kop koffie. 
Af en toe zijn het lange avonden.
Soms leiden metingen tot conflicten. Zo had een garagehouder op Goeree-Overflakkee te felle showroom- en 
reclameverlichting branden, maar kon hij in een gesprek niet tot aanpassingen worden bewogen. 
De DCMR legde vervolgens per overtreding een dwangsom van 2.500 euro op. Er loopt een bezwaarprocedure.
Soms is het snel opgelost. Laatst stond Knops in het centrum van Rotterdam te meten bij zo’n 
led-bord van een restaurant. „De ondernemer zag mij bezig en kwam naar buiten.” Hij zette het 
licht meteen zachter met een app. Mooi, zegt Knops, maar hij gaat er binnenkort nog eens langs: 
„De vraag blijft wat er gebeurt zodra je je hielen licht.”
Koffie op, snel op pad. In de auto op weg naar de flat waar Knops en Van der Zwaal – beiden 
opgeleid als milieu-inspecteur – vanavond gaan meten, valt opeens op hoeveel felle reclameverlichting 
je eigenlijk op straat ziet. Bij het grote winkelcentrum Alexandrium komen alle kleuren op je af. 
Van der Zwaal: „Je gaat het pas zien als je het doorhebt. Soms is het net Las Vegas.”
Het aantal meldingen van lichtoverlast mag groeien, maar eigenlijk zijn mensen zich er nog 
weinig van bewust, zegt Knops. Van veel ‘lichtuitingen’ die de twee in het nachtelijke straatbeeld zien, 
vermoeden ze dat die de norm overschrijden. Voorlopig treedt DCMR alleen op na overlastmeldingen.
‘Prinses-op-de-erwt’-situatie
Zo’n melding is dus gekomen uit Capelle aan den IJssel. Daar blijkt dat lichthinder 
best ingewikkeld kan zijn. Soms gaat verlichting overduidelijk te ver, soms ook kan 
je je afvragen of het misschien een symptoom is van burgers die slechter tegen ongemakken kunnen.
De lampen van het voetbalveld zijn ver weg, honderden meters, maar ze schijnen wel 
duidelijk het appartement binnen. Het is voorstelbaar dat iemand er geen last van heeft, 
maar andersom ook. In de slaapkamer is de hinder het duidelijkst: als je daar rondloopt, 
is je schaduw op de muur zichtbaar. Maar wordt er een grens overschreden?
Gelukkig is er het houvast van de NSVV-normen, dus is het meten geblazen. Maar ja, dan gaan 
die lampen opeens uit. Wat nu?
Knops en Van der Zwaal overleggen en besluiten dan de club te bellen. Of de lampen weer aan mogen. 
„We kunnen het niet afdwingen”, zegt Knops. Maar misschien werken ze mee.
Even later zijn de schijnsels terug. Op het balkon, dat fantastisch zicht biedt op de Van 
Brienenoordbrug en de nachtelijke skyline van Rotterdam, richten Van der Zwaal en Knops een soort 
telescoop op de lampen. De lichtsterkte meten ze met een klein meetapparaatje, de ‘luxmeter’, 
dat ze tegen deze ‘bronselector’ aanhouden. Gelukkig is het vanavond helder; een week eerder is 
de meting uitgesteld vanwege mist.
Even is er paniek: het meetapparaatje doet het niet. Maar het blijkt alleen een lege batterij. 
Knops noteert de uitslagen nauwgezet op een formulier. Geduldig gaan de twee van het balkon, naar 
de werkkamer, naar de slaapkamer. De operatie duurt meer dan een uur. „U krijgt bericht”, zegt 
Van der Zwaal aan het einde tegen de bewoner.
De inspecteurs besluiten nog even langs de voetbalclub te rijden, om de boel van dichtbij te 
bekijken en uitleg te geven. „Hier moet al veel mogelijk zijn door de kappen van de lampen wat te draaien”, 
vermoedt Van der Zwaal. Dicht bij het veld staan huizen. Van de bewoners daar heeft niemand geklaagd, 
maar de twee hebben zo een vermoeden wat de uitkomst zou zijn als ze hier zouden meten.
Twee weken later is de uitslag bekend: de lampen zijn te fel. De club is verzocht hier iets aan te doen. 
Gebeurt dat niet, dan volgen verdere stappen.
De bank belde Elisabeth, kortweg Bep (74), in de zomer van 2023. Mevrouw, zei de bankmedewerker bezorgd, 
oplichters proberen een heel groot bedrag van uw rekening af te schrijven. Voor de zekerheid geven we u 
een nieuwe pinpas. Een koerier is al onderweg. Hij haalt uw oude pas zometeen alvast op. Legt u ’m klaar? 
Let op: de koerier noemt zo een code zodat u weet dat hij namens ons komt. Die code geef ik u nu, schrijft 
u mee mevrouw? En doet u dan uw pas in een envelopje? Met ter controle uw pincode erbij?

Het gesprek maakte Bep angstig. En ze dacht: dit klópt niet. Toen ging de bel al, de koerier stond voor de 
deur van haar flat. Beps twijfel groeide toen ze hem zag, een „akelig, miezerig mannetje”, kleiner dan zij 
en ze is al niet lang. „Je hebt één, twee seconden om de loop te nemen”, riep Bep, „de politie is al onderweg!” 
De man vluchtte het trappenhuis in en Bep zakte ineen op het laminaat achter haar deur waar ze verstijfd bleef 
zitten, een kwartier lang, toen kwam de thuiszorg. Later kwam de politie. „Het duurde lang voor ik weer wat 
bijgetrokken was.”

Een paar maanden later, in oktober 2023, overleed haar lief. Ze stierf na een lang ziekbed, Bep had haar 
jarenlang verzorgd. De stap te gaan samenwonen in hun flat in Breda vierden ze eind jaren zeventig met de 
aanschaf van twee goudkleurige ringen belegd met een kleine diamant. Ze lagen al tijden in een sieradendoosje 
want de vingers van haar vrouw waren de laatste jaren vel over been en die van Bep zetten juist uit. 
Ze woonden 45 jaar samen.

Maart 2024, een vrouw van ABN Amro aan de lijn. Mevrouw, er is sprake van een verdachte overschrijving 
vanaf uw rekening naar het buitenland, we staan in contact met de politie want er zijn veel inbraken en 
oplichtingen in uw buurt. Bep controleerde haar rekening en zei: „Er is anders helemaal niets afgeschreven.” 
„O”, zei de vrouw, „dan kunnen we het misschien nog voorkomen! Ik verbind u door met de politie”. 
Bep kreeg een man aan de lijn die zich vriendelijk voorstelde, Simons heette hij. Hij vertelde dat 
de inbraken de politie grote zorgen baarden. Juist in haar flat was het onrustig. Er was op dít moment 
al een agent op een hogere verdieping bezig met het onderzoek, hij kon zo naar beneden komen om 
kostbaarheden in te scannen op het bureau.
„Maar wat heeft dit met míj te maken?” vroeg Bep. Nou, zei de man, ze hebben het eerder bij u geprobeerd, die oplichters die uw pas kwamen halen, weet u nog? En de agent die nu in uw flat is, is dezelfde die een paar maanden geleden na de oplichting bij u langskwam. Maar nu is hij undercover. Hij is zo bij u, u woont op de zesde verdieping toch?

Bep dacht: hoe wéten ze dit allemaal? En intussen praatte die agent maar door op z’n prettige toon, dat ze haar sieraden moest verzamelen, dat het extra belangrijk was, „want mevrouw”, zei hij tot Beps grote verbazing, „u woont nu alleen.” En ja, toen stond een jonge man voor de deur in een gewone, zwarte jas en Bep liet hem binnen en de agent aan de lijn vroeg of ze ook geld in huis had, nee dat had ze niet, maar kon ze dan in elk geval de sieradendoosjes openen zodat de agent kon kijken wat erin zat? „Kan dat inscannen niet meteen híér dan?” zei Bep. Nee, dat moest absoluut op het bureau. Kon ze een tas pakken en daar de doosjes indoen? Bep stopte ze in een gele Jumbo-tas. Dankuwel mevrouw, heel verstandig hoor, gaat u maar lekker even televisie kijken, over een paar uur brengen we de spulletjes terug.
In 2024 waren er achtduizend incidenten met nepagenten, een optelsom van aangiftes en meldingen van mislukte pogingen. In 2023 ging het nog om vijfhonderd incidenten. Een vervijftienvoudiging. Oplichters mikken bijna zonder uitzondering op ouderen. Zeventigers, tachtigers, negentigers. In oktober stond een 105-jarige Hilversumse haar sieraden af. Ouderen zijn vaak thuis, wonen vaak alleen en hebben in hun lange levens enig vermogen verzameld. Sieraden, erfstukken, contant geld.

„En ouderen hebben ontzag voor gezag”, zegt Sybren van der Velden Walda (55), projectleider high impact crimes bij de landelijke politie. Een steeds groter deel van zijn tijd wordt opgeslokt door de bestrijding van deze oplichters. „Te schofterig voor woorden wat ze ouderen aandoen.” En de politie zelf heeft er ook last van, vertelt hij. „Dat merken we tijdens buurtonderzoeken na een woninginbraak. Dan staan mijn collega’s van recherche voor de deur, in burger, met alleen een politiejasje aan. Mensen doen gewoon niet meer open.”

Het is georganiseerde criminaliteit die, zegt Van der Velden Walda, vermoedelijk is voortgekomen uit de babbeltruc van de ‘bankhelpdeskfraude’: de bankmedewerker die opbelt en een alarmerend verhaal ophangt waarna software wordt geïnstalleerd en geld wordt weggesluisd. Of die iemand langsturen, langs Bep bijvoorbeeld, om bankpas plus pincode ‘veilig te stellen.’ De politie zette een grote campagne op om mensen te waarschuwen en ook banken werkten mee: het online verhogen van de daglimiet voor overboekingen duurt inmiddels een uur of vier. „We drukken het ene probleem de kop in en dan verzinnen ze gewoon een nieuwe manier om mensen op te lichten.”

De misdadigers gebruiken belscripts en hun rollen zijn fluïde, zegt Bram Beneken genaamd Kolmer (42), officier van justitie bij het OM in Den Haag, gespecialiseerd in gedigitaliseerde criminaliteit. „Soms zijn ze bankmedewerker, dan verbinden ze door naar een politieagent, dan weer naar een verzekeraar.” Ze werken vanuit woonhuizen, vanuit vakantiehuisjes met op de achtergrond een bandje met kantoortuingeluiden. Soms zitten ze in echte callcenters, de politie viel er vorig jaar binnen bij één. Zaten ze daar met tien man, headsets op. En maar bellen. „Het is de wet van de grote getallen”, zegt Van der Velden Walda. „Bij elke tien telefoontjes hebben ze twee keer beet.” Ze slaan overal in Nederland toe maar richten zich vaak op één gebied per keer, waar de ophalers en chauffeurs al rondrijden, wachtend op adressen.
De gegevens van ouderen staan in zogenoemde leadlijsten, buitgemaakte bundelingen van niet-openbare persoonsdata die worden verhandeld op Telegram en Snapchat. Duizenden namen, geboortedata, adressen, telefoonnummers. De prijzen variëren, het OM in Den Haag is bekend met een lijst à 120 euro, voor duizend ‘leads’, 12 cent per slachtoffer dus. Leadlijsten met data van ouderen zijn in trek, en duurder, ze hebben zelfs een bijnaam in het zwarte circuit, ‘bloemlijsten’, wegens de vele bloemen in profielfoto’s van ouderen. Het gaat vaak om gehackte data maar niet altijd, zegt officier Beneken genaamd Kolmer. „Iemand kan ook op Facebook een avondje doorklikken op niet-afgeschermde accounts, kijken welke verbanden je kunt leggen tussen persoon A, B en C.” Zo’n lijst verkoopt goed want de naam van familieleden is goud waard in een belscript. ‘Mevrouw, nee, maakt u zich geen zorgen, u hoeft niet naar het politiebureau te komen, uw dochter Carla is hier al.’

De politie hield vorig jaar 357 mensen aan, bijna drie keer zoveel als in 2023. De ‘breinen’ achter de misdaad worden zelden gepakt, evenmin als de bellers. De politie slaat vooral de chauffeurs en de ophalers in de boeien, de ‘agenten’ die aan de deur staan, al dan niet gehuld in een online op de kop getikt namaak-politiepolootje. Jonge mensen zijn het, vaak man, soms vrouw, twintigers, soms jonger. „De jongste in een zaak van mij was veertien”, zegt de officier van justitie. „Hij bestuurde de scooter.”
M. (25) zit tegenover drie rechters in Den Haag. Zijn vingerafdruk zat op een sieradendoosje van een man uit Boskoop die half juli vorig jaar werd opgelicht door een nepagent. M. zit sinds een half jaar in de gevangenis. Hij heeft een zwart sikje en draagt een bril en een zwarte capuchontrui. Hij is lang, langer dan de politieagenten die hem in de pauze van de zitting de rechtszaal uitleiden, twee echte agenten, in uniform. „Ik heb inderdaad sieraden daar opgehaald”, zegt hij tegen de rechters met vlakke, zachte stem. „Ik kon daar een paar honderd euro voor krijgen. Dat heb ik toen gedaan want ik had het geld nodig. Ik wist niet wat ik moest ophalen en dat was mij pas duidelijk toen ik voor de deur stond.”

M. woonde nog bij zijn moeder en broertje en zusje in een flat in Schiedam. Werk had hij niet en hij volgde ook geen opleiding. Hij zat al eens eerder in de gevangenis, een jaar lang, voor vuurwapenbezit en meerdere gevallen van fraude. Om online oplichting ging dat. M. heeft een laag IQ en een licht verstandelijke beperking, wees onderzoek uit. Een nieuwe sollicitatie liep mis, vertelt hij aan de rechters. „Ik was bijna aangenomen maar ik was mijn paspoort vergeten.” Vorig jaar werd hij benaderd voor de nepagentklus. „Door iemand uit mijn buurt.”

Zijn komst in Boskoop was aangekondigd door een vrouw. Zij belde die dag het slachtoffer, een man van 59. Ter controle gaf ze het slachtoffer een ‘dienstnummer’. Dat nummer had M. ook gekregen en dat noemde hij toen hij bij het slachtoffer aan de deur stond. M. ging het huis binnen en samen met de man liep hij, zoals de vrouw aan de lijn had aangekondigd, „hang- en sluitwerk” na, zogenaamd in het kader van inbraakpreventie. „En toen liep ik naar de sieraden toe”, vertelt M. De juwelen heeft hij „weggegeven aan de opdrachtgever die mij naar daar had gestuurd.” Dat ging „via een tussenpersoon.” Maar, voegt hij toe, „ik wil het niet over de andere mensen hebben. Ik wil geen problemen met niemand.” De gestolen sieraden waren duizenden euro’s waard.

De rechters gaan door naar de volgende oplichtingszaak waarvoor M. terechtstaat. Een 85-jarige vrouw uit Zutphen liet een undercoveragent binnen die zich voorstelde als Ferdi Vermeer. Ze stond sieraden af, onder andere die van haar overleden man. De agent vroeg ook om de ringen die ze droeg. Die trok ze van haar vingers. Toen agent Vermeer was vertrokken, bleken ook haar pinpas en identiteitskaart verdwenen. „Was u die dag in Zutphen?” vragen de rechters. „Ik heb dat niet gedaan”, zegt M.

„Om kwart over één ’s middags maakt uw telefoon verbinding met een zendmast in Zutphen. Dat is niet heel lang voordat er iemand bij de vrouw aan de deur staat. Wat deed u daar?”

M. zegt dat hij „waarschijnlijk” in de auto zat. Maar ophaler was hij niet en chauffeur ook niet. De rechters vragen door en M. vertelt iets meer: hij voelde zich „niet prettig” meer bij het ophalen. En toen heeft hij voor zijn opdrachtgevers „mensen geregeld die voor hun wat zouden doen.” Een haler en een „driver”. En hijzelf was „gewoon” mee in de auto, die dag. „Ik dacht niet echt na.”

De politie arresteerde M., doorzocht zijn moeders flat en vond meerdere telefoons, met daarop, aldus de officier van justitie, 26 leadlijsten met elk duizend telefoonnummers. In de kelderbox trof de politie een omgebouwd gaspistool aan. „Het werd me aangeboden en ik dacht dat het wel cool was”, zegt hij. „Ik weet eigenlijk ook niet waarom ik het heb gekocht. Ik heb geen wapen nodig of zo.”

In de cel ging hij „heel veel nadenken over de situatie en eh… wat ik heb begrepen van de emotionele waarde en zo voor de slachtoffers.” Hij vindt het „heel erg vervelend”, zegt hij. „Want ik zou het ook niet leuk vinden als dit bijvoorbeeld bij mijn oma was gebeurd.”

De officier van justitie eist zeventien maanden onvoorwaardelijke gevangenisstraf. De rechter besluit twee weken later tot twaalf maanden cel, waarvan twee voorwaardelijk. Ook moet M. ruim 9.000 euro betalen ter vergoeding van gestolen kostbaarheden.
„Dankjewel”, zei Bep nog maar eens en ze deed de deur achter de undercoveragent dicht. Door een raampje zag ze hem de flat uitlopen, haar gele Jumbo-tas in z’n hand. Maar hij liep niet naar een politieauto. Hij liep naar een fiets. „Hij stopte mijn tas in zijn fietstas en fietste rustig weg.” Bep liep naar een benedenbuurvrouw en vertelde alles. „Ik begon helemaal te shaken.” Ze belde de politie en deed de aangifte thuis. De politie typte mee. ‘Vierkante sieradendoosjes, bordeauxrood.’ ‘Armbanden, aantal: zeven, witgoud en geelgoud.’ ‘Trouwringen, goudkleurig, aantal: twee. Met datum: november 1978’ + namen. Kleine diamant in de ring.’ „Ik was volledig kapot”, zegt Bep. Nachten achter elkaar schoot ze wakker. „Ik had een dubbele deken maar ik werd niet warm.” Ze kon niet helder denken, kwam niet uit haar woorden.

Nu, een klein jaar later, kampt Bep nog altijd met paniekaanvallen. Slachtofferhulp begeleidt haar. Medewerker Rob Bal (76), oud-politieman, heeft sinds vorig jaar „wel twintig mensen” onder zijn hoede die slachtoffer werden van de oplichterij. Iedereen schaamt zich, vertelt hij. „Mensen verliezen niet alleen hun kostbaarheden maar ook hun eigenwaarde. En dat wordt versterkt door de reactie van de omgeving.” De zussen van Bep begrijpen bijvoorbeeld niet hoe zij erin heeft kunnen trappen. Rob Bal: „Het is onze taak uit te leggen dat de oplichterij niet de schuld is van de slachtoffers. Het is altijd de schuld van de daders. De criminelen zijn zó gehaaid.”

De schaamte maakte de aangiftebereidheid lager, zegt politieman Van der Velden Walda. „Zeg nooit tegen iemand: wat stom dat je erin bent getrapt. En méld je alsjeblieft. Of het de oplichters gelukt is of niet: maakt niet uit. We willen weten waar ze actief zijn en wie dit is overkomen.”

Er is een verdachte aangehouden in verband met de oplichting van Bep. Met Slachtofferhulp werkt ze aan een schadevergoeding. Maar haar sieraden is ze kwijt. Op „slechte dagen” ziet ze de nepagent nog zó in haar kamer staan. Nee, de politie wantrouwt ze niet. „Ik ben vooral verbitterd”, zegt ze. „Ik dacht altijd: wie goed doet, goed ontmoet.”
Fouad L., die op een middag in Rotterdam drie mensen doodschoot, krijgt een levenslange gevangenisstraf. Dat oordeelde de rechtbank deze vrijdag. In tegenstelling tot wat het Openbaar Ministerie eiste, krijgt L. daarmee de zwaarst mogelijke strafmaatregel opgelegd.

Volgens de rechter doet alleen een levenslange gevangenisstraf recht aan het leed dat L. heeft veroorzaakt. Verder ziet de rechtbank „geen ruimte om voor te sorteren op een mogelijke terugkeer naar de samenleving”.

Het OM eiste dertig jaar cel en tbs met dwangverpleging tegen L. Daarbij zou hij na 28 jaar worden overgeplaatst naar een tbs-kliniek. De rechter betwijfelt of behandeling na die periode nog effect sorteert. Eerder starten met tbs, is volgens de rechter nauwelijks mogelijk.

L., die met zijn armen gevouwen de rechter aankeek, leek de uitspraak gelaten te ondergaan. Behalve drie keer moord acht de rechtbank bewezen dat hij schuldig is aan brandstichting, bedreiging en afpersing. Toen de rechter L. de strafbare feiten voorhield, knikte hij instemmend.
‘Geen aarzeling’
Op 28 september 2023 schoot L. in de Rotterdamse wijk Delfshaven zijn buurmeisje Romy (14) en haar moeder Marlous (39) neer. Vervolgens stapte hij op de fiets en daarna de motor om in het nabijgelegen Erasmus MC docent en huisarts Jurgen Damen (43) voor de ogen van diens studenten neer te schieten.
L. hield zijn slachtoffers medeverantwoordelijk voor het niet-verkrijgen van zijn diploma om arts te worden, ondanks dat hij de benodigde studiepunten had behaald. Zijn buurvrouw had melding gemaakt van overlastgevend gedrag en dierenmishandeling, waarvoor hij later werd veroordeeld.
Volgens de rechter heeft hij „koelbloedig” een einde gemaakt aan de levens van drie mensen en daarmee het „fundamentele recht op leven” weggenomen. „Ze maakten geen schijn van kans.” In de uitvoering van de moordplannen heeft L. „geen enkele aarzeling” getoond.

L. kwam tijdens de behandeling van de zaak uitgebreid aan het woord. Hij verklaarde zich niet verantwoordelijk te voelen voor zijn daden, omdat hij naar eigen zeggen werd geïnstrueerd door een imaginaire computer in zijn hoofd. Deskundigen beoordeelden hem als sterk verminderd toerekeningsvatbaar.
‘Missie’
De rechtbank wijst er echter op dat L. zich terdege bewust was van de „missie” die hij uitvoerde, gezien zijn nauwgezette planning. „U heeft de controle gehouden in de uitvoering en was zich bewust van de verschrikkelijke gevolgen.” Hooguit is hij volgens de rechter licht verminderd toerekeningsvatbaar.

Verder zei de rechter over de gruweldaden van L. dat die „bijna dagelijks” worden gevoeld door de hele stad. „Het leed dat u veroorzaakt heeft, is groot. Velen zullen dat nog lang, soms een heel leven, met zich meedragen”, hield de voorzitter de schutter voor.
